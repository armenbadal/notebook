# Քոմփյութերային ծրագրավորումը որպես արվեստ

_Դոնալդ Քնութ_

_Communications of the ACM, December 1974, Volume 17, Number 12_

Երբ 1959 թվականին Communications of the ACM սկսեց հրատարակվել, դրա խմբագրակազմը, ACM-ի պարբերականների խնդիրները քննարկելիս, արեցին հետևյալ նկատառումը[^2]․ «Եթե քոմփյութերային ծրագրավորումը դառնում է ինֆորմատիկայի և քոմփյութերային հետազոտությունների կարևոր մաս, ապա պետք է ապահովել ծրագրավորման՝ արվեստից խիստ գիտության փոխակերպումը»։ Այս նպատակը հետագա տարիներին շարունակաբար կրկնվող թեմաներից էր․ օրինակ, 1970 թ․֊ին կարդում ենք «ծրագրավորման արվեստը գիտության փոխակերպելու առաջին քայլերի» մասին[^26]: Միևնույն ժամանակ մենք իսկապես առաջընթաց ունենք ծրագրավորումը գիտություն դարձնելու գործում, ընդ որում, շատ պարզ եղանակով՝ պարզապես այն անվանելով «քոմփյութերային գիտություն» (ինֆորմատիկա)։

Այս հիշատակումներում անբացահայտուրեն նկատվում է այն միտքը, թե «արվեստ» բնութագրվող մարդկային այդ գործունեության մեջ ինչ֊որ անցանկալի բան կա․ միայն Գիտություն դառնալով այն կարող է իրական նշանակություն ստանալ։ Մյուս կողմից, արդեն 12 տարի է, որ ես աշխատում եմ «Քոմփյութերային ծրագրավորման արվեստը» (The Art of Computer Programming) վերնագրով գրքերի շարքի վրա։ Մարդիկ հաճախ հարցնում են, թե ինչո՛ւ եմ այդ վերնագիրն ընտրել։ Նույնիսկ որոշ մարդիկ ակնհայտորեն չեն հավատում, որ գրքերն այդպես եմ անվանել, որովհետև հանդիպել եմ գրքերի գոնե մեկ հղման՝ «Քոմփյութերային ծրագրավորման գործը» (The Act of Computer Programming) վերնագրով։

Իմ ելույթում ես փորձում եմ բացատրել, թե ինչում եմ կարծում, որ «Արվեստը» ճիշտ համապատասխան բառն է։ Ես կբացատրեմ, թե ինչ֊որ բանի համար ինչ է նշանակում լինել արվեստ՝ ի հակադրումն գիտություն լինելուն։ Կփորձեմ բացատրել, թե արդյոք արվեստներ լավ կամ վատ բաներ են։ Ես նաև կփորձեմ ցույց տալ, որ առարկայի նկատմամբ ճիշտ հայացքը մեզ բոլորիս կարող է օգնել լավացնել մեր արած գործի որակը։

Իմ գրքի վերնագրի մասին ծագած առաջին խոսակցություններից մեկը 1966 թվականին էր, Հարավային Կալիֆորնիայում տեղի ունեցող ACM֊ի վերջին ազգային համագումարին։ Դա դեռևս առաջին հատորը լույս տեսղնելուց առաջ էր։ Ես հիշում եմ, որ ընկերոջս հետ ճաշում էինք հյուրանոցում։ Նա, իմանալով, թե արդեն այն ժամանակ ես որքան մեծ ինքնագնահատական ունեի, հարցրեց՝ արդյոք ես որոշել եմ իմ գրքերն անվանել «Դոն Քնութի ներածություն»։? Ես պատասխանեցի, որ հակառակը՝ գրքերը պատրաստվում եմ անվանել նրա՛ պատվին։ Նրա անունն էր Արթ Էվանս (Art Evans)։ (The Art of Computer Programming, in person.)
