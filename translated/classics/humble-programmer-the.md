# Խոնարհ ծրագրավորողը

_Էդսգեր Դիյքսթրա_

(Թարգմանված է. [The Humble Programmer](https://www.cs.utexas.edu/users/EWD/transcriptions/EWD03xx/EWD340.html))

1952 թվի գարնան առաջին առավոտյան, զուգադիպությունների մի երկար շարքի արդյունքում, ես պաշտոնապես դարձա ծրագրավորող, և, ինչքան կարողացել եմ ուսումնասիրել, առաջին հոլանդացին էի այդ դերում։ Վերհիշելով՝ ամենազարմանալին այն դանդաղությունն էր, որով, գոնե իմ հայրենիքում, ծրագրավորողի մասնագիտությունը երևան էր գալիս․ դանդաղություն, որին հիմա դժվար է հավատալ։ Բայց ես պարտական եմ այդ ժամանակների երկու վառ հիշողությունների, որոնք կասկած չեն թողնում այդ դանդաղության մասին։

Մոտ երեք տարի ծրագրավորումով զբաղվելուց հետո, ես մի զրույց ունեցա Ա. վան Վիյնգաարդենի հետ, որն այն ժամանակ իմ ղեկավարն էր Ամստերդամի Մաթեմատիկական կենտրոնում. մի զրույց, որի համար ես նրան շնորհակալ կլինեմ, քանի դեռ ապրում եմ։ Զրույցի առարկան այն էր, որ ես միաժամանակ նաև տեսական ֆիզիկա էի ուսումնասիրում Լեյդենի համալսարանում, և քանի որ գտնում էի, որ այդ երկու զբաղմունքները ավելի ու ավելի դժվար է դառնում համատեղել, պետք է որոշում կայացնեի՝ կա՛մ դադարեցնել ծրագրավորմամբ զբաղվելը և դառնալ իսկական, լուրջ ֆիզիկոս-տեսաբան, կա՛մ նվազագույն ջանք գործադրելով սահմանափավել միայն ինչ-որ կերպ ֆիզիկայի դասընթացն ավարտելով և դառնալ... բայց ի՞նչ։ Ծրագրավորո՞ղ։ Բայց արդյո՞ք դա լուրջ մասնագիտություն էր։ Բացի դրանից՝ ի՞նչ էր ծրագրավորումը։ Որտե՞ղ էր այն հիմնարար գիտելիքը, որը կարող էր սպասարկել ծրագրավորումը որպես լուրջ մասնագիտություն։ Ես շատ լավ եմ հիշում, թե ինչպես էի նախանձում սարքավորումների մշակմամբ զբաղվող իմ գործընկերներին, որոնք, եթե հարցնեին մասնագիտական ունակությունների մասին, ապա նրանք ամենաքիչը կարող էին նշել, որ ամեն ինչ գիտեն վակուումային խողովակների, ուժեղացուցիչների և այլ բաների մասին․ միևնույն ժամանակ ես զգում էի, որ նույն հարցին առերեսվելով, ես ձեռնունայն կմնայի։ Կասկածներով լցված ես թակեցի վան Վիյնգաարդենի աշխատասենյակի դուռը՝ հարցնելով, թե «կարո՞ղ եմ նրա հետ մի պահ խոսել»։ Երբ մի քանի ժամ անց դուրս եկա նրա աշխատասենյակից՝ արդեն ուրիշ մարդ էի։ Իմ խնդիրը համբերատար լսելուց հետո նա համաձայնեց, որ մինչև այդ պահը ծրագրավորման գիտությունը շատ զարգացած չէ, այնուհետև նա սկսեց համբերատար բացատրել, որ ավտոմատ հաշվարկիչները արդեն իրողություն են, և որ ամեն ինչ դեռ նոր է սկսվում, և ինչո՞ւ ես չդառնամ այն մարդկանցից մեկը, որոնք կոչված են ծրագրավորումը արժանի գիտություն դարձնել ապագայում։ Դա շրջադարձային կետ եղավ իմ կյանքում և ես, որքան կարող էի արագ, ավարտեցի ֆիզիկայի ուսումնասիրությունը։ Այս պատմության խրատներից մեկն այն է, իհարկե, որ մենք շատ զգույշ պետք է լինենք երիտասարդներին խորհուրդներ տալիս. երբեմն նրանք հետևում են այդ խորհուրդներին։

Եվս երկու տարի անց, 1957-ին, ես ամուսնացա, իսկ Հոլանդիայի ամուսնական ընթացակարգը պահանջում է նշել ամուսնացողների մասնագիտությունը, և ես նշեցի, որ ծրագրավորող եմ։ Բայց Ամստերդամի քաղաքային իշխանությունները չհաստատեցին դա՝ հիմնավորելով, թե այդպիսի մասնագիտություն չկա։ Եվ, կհավատաք, թե՝ ոչ, բայց իմ ամուսնական գրառման մեջ «մասնագիտություն» կետում նշված է ծիծաղածարժ «ֆիզիկոս-տեսաբան» արտահայտությունը։

Ահա այսպիսի դանդաղությամբ էի ես տեսնում, թե ինչպես է ծրագրավորումը որպես մասնագիտություն հաստատվում իմ երկրում։ Դրանից հետո ես շատ բան եմ տեսել աշխարհում և իմ տպավորությունն այն է, որ մյուս երկրներում էլ, գուցե մի քանի տարիների տարբերությամբ, զարգացման պատկերը համարյա նույնն է եղել։

Թույլ տվեք մի փոքր ավելի մանրամասնությամբ նկարագրել այն օրերի իրավիճակը՝ ներկայում կատարվողն ավելի լավ հասկանալու համար։ Շարունակելով վերլուծությունը կտեսնենք, թե ծրագրավորման բուն էության մասին որքան շատ թյուրըմբռնումների արմատներ կարելի է գտնել այդ հեռավոր ժամանակներում։

Բոլոր առաջին ավտոմատ էլեկտրոնային հաշվարկիչները եզակի, մեկ օրինակով պատրաստված մեքենաներ էին և դրանք բոլորն էլ տեղավորված էին փորձարարական լաբորատորիաների հետաքրքիր միջավայրում։ ?? Հենց որ ավտոմատ կոմպյուտերի տեսլականն ի հայտ եկավ, դրա իրականացումը դարձավ այդ ժամանակների էլեկտրոնային տեխնոլոգիաների մի հսկայական մարտահրավեր, և, կարևոր մի բան. մենք չենք կարող թերագնահատել այն խմբերի խիզախությունը, որոնք որոշեցին փորձել և կառուցել այդ ֆանտաստիկ սարքերը։ Սարքավորումներն իրոք ֆանտաստիկ էին. հետ հայացք նետելով կարելի է զարմանալ, որ այդ առաջին մեքենաները, գոնե երբեմն, աշխատում էին։ Անհաղթահարելի խնդիր էր մեքենան աշխատեցնելն ու աշխատունակ վիճակում պահելը։ Ավտոմատ հաշվարկումների ֆիզիկական կողմին ուղղված մտահոգությունները մինչ այժմ արտացոլվում են այնպիսի հնագույն գիտական ընկերությունների անուններում, ինչպիսիք են Association for Computing Machinery կամ British Computer Society. այս անուններում բացահայտ հղում է արված ֆիզիկական սարքերին։

Իսկ խեղճ ծրագրավորո՞ղը։ Դե, անկեղծ ասած, նրա մասին երևի չէին էլ հիշում։ Նախ՝ առաջին մեքենաներն այնքան ծանրաշարժ էին, որ շատ դժվար էր դրանց տեղափոխելը, ու բացի այդ էլ՝ դրանք պահանջում էին այնպիսի մեծածավալ սպասարկում, որ բնական էր, որ մարդիկ փորձում էին մեքենան օգտագործել հենց այն լաբորատորիայում, որտեղ այն ստեղծվել էր։ Ապա՝ նրա ինչ-որ իմաստով աներևույթ աշխատանքը զուրկ էր որև է հմայքից. կարող էիք այցելուներին ցույց տալ մեքենան և դա անհամեմատ տպավորիչ կլիներ, քան ծրագրի մի քանի թերթ կոդը։ Բայց ամենից կարևորը՝ ծրագրավորողն ինքը շատ համեստ կարծիք ուներ իր գործի մասին. նրա ամբողջ գործն իմաստավորվում էր միայն այդ հրաշալի մեքենայի գոյությամբ։ Քանի որ մեքենան եզակի էր, ծրագրավորողը շատ լավ գիտեր, որ իր ծրագրերն ունեն միայն տեղային նշանակություն, ինչպես նաև, պարզ ու ակնհայտ էր, որ այդ մեքենան կունենա կարճ կյանք, նա գիտեր, որ իր աշխատանքի միայն մի փոքր մասն է արժեքավոր լինելու։ Վերջապես, կա ևս մի պատճառ, որը խորն ազդեցություն էր թողնում ծրագրավորողի՝ իր աշխատանքի նկատմամբ վերաբերմունքի վրա. մի կողմից, լինելով անհուսալի, սովորաբար նրա մեքենան շատ դանդաղագործ էր ու հիշողությունն էլ սովորաբար շատ փոքր էր, այսինքն նա կարծես թե «նեղ կոշիկներ հագած լիներ», մյուս կողմից էլ նրա մեքենայի մի քիչ տարօրինակ հրամանները հանգեցնում էին անսպասելի կառուցվածքների։ ?? Եվ այդ օրերին հնարամիտ ծրագրավորողը հսկայական ինտելեկտուալ բավականություն էր ստանում բոլոր այն խորամանկ հնարքներից, որոնց օգնությամբ նա առավելագույնն էր քամում իր սարքավորման համեստ հնարավորություններից։ ??

Այդ տարիներին ծրագրավորման մասին ձևավորվել էր երկու տեսակետ։ Ես դրանց մասին կհիշատակեմի հիմա, և կանդրադառնամ ավելի ուշ։ Տեսակետներից մեկն այն էր, որ իսկապես գիտակ ծրագրավորողը պետք է հանելուկային մտածելակերպ ունենա և պաշտի հնարամիտ հնարքները։ Մյուս տեսակետն այն էր, որ ծրագրավորումը ոչ ավելի է, քան հաշվողական պրոցեսների օպտիմիզացիան՝ այս կամ այն ուղղությամբ։

Այս երկրորդ տեսակետը արդյունքն էր հաճախ հանդիպող այն իրավիճակի, երբ, ցավոք, հասանելի ռեսուրսները չէին հերիքում, և այդ օրերին շատերը հաճախ այն միամիտ կարծիքի էին, թե երբ ավելի հզոր մեքենաները հասանելի կդառնան, ծրագրավորումն այլևս խնդիր չի լինի, քանի որ այլևս անհրաժեշտություն չի լինի մեքենայից քամել նրա հնարավորությունների ողջ պաշարը. չէ՞ որ հենց դա է ծրագրավորման ամբողջ էությունը, այնպես չէ՞։ Բայց հետագա տասնամյակների ընթացքում դեպքերը լրիվ այլ ընթացք ունեցան. հասանելի դարձան ավելի հզոր մեքենաներ, նախկիններից ոչ թե մեկ, այլ մի քանի կարգ հզոր։ Բայց, հավերժ երանություն վայելելու փոխարեն, մենք մինչև կոկորդը հայտնվեցինք ծրագրավորման ճգնաժամում։ ?? Ինչպե՞ս դա պատահեց։

Ահա երկրորդական պատճառը. մեկ կամ երկու առոմներով ժամանակակից մեքենաներն ավելի դժվար է օգտագործել, քան հին մեքենաները։ Նախ՝ արդեն ունենք ներմուծման/արտածման ընդհատումները, որոնք տեղի են ունենում անկանխատեսելի և չվերարտադրվող պահերի. հին հաջորդական մեքենայի հետ համեմատած, որն իրեն ձևացնում էր որպես լրիվ դետերմինացված ավտոմատ, սա շրջադարձային փոփոխություն էր, և շատ համակարգային ծրագրավորողների սպիտակած մազերը վկայում են այն փաստի մասին, որ մենք չպետք է թեթևությամբ վերաբերվենք այդ ապագայի առաջ բերած տրամաբանական խնդիրներին։ ?? Այնուհետև՝ մեք ստացանք բազմամակարդակ հիշասարքերով համալրված մեքենաներ, որոնք առաջ են բերում դրանց օգտագործման ստրատեգիանեերի հետ կապված խնդիրներ, որոնք, չնայած այդ թեմային վերաբերող առատ գրականության, դեռևս մնում են լիովին չպարզաբանված։ ?? Չափազանց թանկ գին՝ ժամանակակից մեքենաների կառուցվածքում ի հայտ եկած բարդությունների համար։

Բայց ես սա անվանեցի երկրորդական պատճառ. գլխավոր պատճառն այն է, որ... մեքենաները դարձան մի քանի կարգ ավելի հզոր։ Ավելի պարզ ասած. քանի դեռ կոմպյուտերներ չկային, ծրագրավորումը ընդհանրապես խնդիր չէր. երբ արդեն ունեինք մի քանի թույլ մեքենաներ, ծրագրավորումը դարձավ թեթև մի խնդիր. և հիմա, երբ ունենք հսկայական մեքենաներ, ծրագրավորումն էլ դարձավ հսկայական խնդիր։ Այս իմաստով էլեկտրոնային արդյունաբերությունը ոչ մի խնդիր էլ չլուծեց, այն միայն ստեղծեց դրանք՝ ստեղծեց իր արդյունքի օգտագործման խնդիրներ։ ?? Այլ կերպ ասած՝ հենց որ հասանելի մեքենաների հզորությունն աճեց ավելի քան հազար անգամ, համապատասխան ձևով էլ աճեց դրանք օգտագործելու հասարակական ցանկությունը, և խեղճ ծրագրավորողն էր, ում աշխատանքը հայտնվեց նպատակների ու միջոցների այս պայթյունավտանգ դաշտում։ Ապարատային միջոցների մեծացած հզորությունը, ինչպես նաև դրա հուսալիության կտրուկ աճը, հնարավոր դարձրեցին այնպիսի խնդիրների լուծումներ, որոնց մասին ծրագրավորողը մի քանի տարի առաջ չէր էլ երազում։ Եվ հիմա, մի քանի տարի անց, նա պետք է երազի դրանց մասին, ավելին՝ նա պետք է իրականացնի այդ երազանքները։ Զարմանալի՞ է, որ մենք հայտնվեցինք ծրագրավորման ճգնաժամում։ Անշուշտ ոչ, և ինչպես կարող եք գուշակել, այդ ճգնաժամը նախօրոք կանխատեսվել էր. բայց աննկատ մարգարեների դժբախտությունը նրանումն է, անշուշտ, որ միայն հինգ տարի հետո եք գիտակցում, որ նրանք ճիշտ էին։

Այնուհետև, վաթսունականների կեսերին, սարսափելի մի բան պատահեց. երևան եկան այսպես կոչված «երրորդ սերնդի» մեքենաները։ Պաշտոնական գրականությունն ասում է, որ դրանց գին/արտադրողականություն հարաբերությունը նախագծման հիմնական նպատակներից էր։ Բայց եթե որպես «արտադրողականություն» դիտարկենք մեքենայի տարբեր բաղադրիչների աշխատանքային ցիկլը, շատ քիչ բան ձեզ հետ կպահի այնպիսի նախագծումից, որտեղ արտադրողականության նպատակի հիմնական մասին հասնում եք կասկածելի անհրաժեշտությամբ ներքին գործողություններով։ ?? Իսկ եթե գնի ձեր պատկերացումը սարքավորման համար վճարված գինն է, ապա շատ քիչ բան ձեզ հետ կպահի այնպիսի սարքավորման նախագծումից, որը սարսափելի դժվար է ծրագրավորել. օրինակ, հրամանների կոդերի համար կարող է պահանջվել, որ դրանք նախապես կապակցվեն կամ ծրագրավորողի, կամ համակարգի կողմից, ինչն էլ, ըստ էության, անլկուծելի կոնֆլիկտ է։ ?? Եվ մեծ մասամբ այդ ոչ հաճելի հնարավորությունները կարծես իրականություն են դարձել։


