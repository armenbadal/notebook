# Հարցազրույցների մեկ շաբաթ

## Նախաբան

Պատմությանս անցքերը տեղի են ունեցել մոտ հինգ տարի առաջ, մեկ շաբաթվա ընթացքում։ Վստահ եմ, որ դրանից հետո շատ բան է փոխվել, անշուշտ, դրականորեն։ Գրառումներս արել էի թարմ տպավորություններով՝ ընկերությունների ու մարդկանց անունների հիշատակմամբ, վերնագրելով «Հայկական հարցազրույցների պերճանքն ու թշվառությունը»։ Հիմա, սակայն, երբ արդեն շատ ջուր է հոսել ու շատ քամիներ են փչել, խմբագրում եմ ու թողնում եմ միայն պայմանական անուններ. ճանաչողը կճանաչի։

Տարբեր առիթներով և տարբեր միջավայրերում, երբ խոսակցություն է բացվում աշխատանքի ընդունվելու հարցազրույցների մասին, կարծիքներում գերակշռում է դժգոհությունը։ Դժգոհությունները բազմազան են. հարցազրույց վարողի վերաբերմունքից սկսած մինչև տրված հարցերի որակն ու իմաստը։ Իհարկե, այդ դժգոհությունների մի զգալի մասը սուբյեկտիվ է, սակայն դրանք զուրկ չեն օբյեկտիվությունից։

Երկար ժամանակ ուզեցել եմ ինչ-որ վերլուծություններ անել, ուսումնասիրելով ընկերներիս ու ծանոթներիս, ինչպես նաև իմ սեփական փորձը, ու այդ վերլուծությունների վրա փորձել հասկանալ, թե ինչու եմ ես ինքս ձախողում հարցազրույցների մեծ մասը։ Հետո հասկացա, որ վերլուծություն անելու փոխարեն, ավելի լավ է նկարագրեմ իմ հարցազրույցներից մի քանիսը՝ եզրակացություններն ու վերլուծությունները թողնելով ընթերցողին։

## Իրավիճակ

Եվ այսպես, ինչպես ասել է դասականը, «Ամեն ինչ խոռնվեց Օբլոնսկիների տանը»։ Synaptics-ը որոշեց փակել Հայաստանի գրասենյակը։ Ասել, թե դա անակնկալ էր, իհարկե, ճիշտ չի լինի։ Ես սպասում էի, որ մեր գրասենյակը կփակեն ամառվան մոտ, և այդ ժամանակի հաշվարկով էլ պատրաստվում էի հարցազրույցների։ Բայց ուրբաթը շաբաթից շուտ եկավ. հայտարարեցին, որ մարտը մեր վերջին աշխատանքային ամիսն է։ Լուրը բավականին արագ սկսեց տարածվել։

## Ընկերություն Ա

Առաջինը CV ուղարկեցի Ա ընկերության տնօրենին։ Մոտ մի կես ժամ հետո պատասխան նամակ ստացա, որում նա ասում էր, որ CV-ն կուղարկի աշխատող փնտրող մենեջերներին։ Մի քանի ժամ հետո արդեն զանգ ստացա Հ.֊ից, Ա ընկերության մենեջերներից մեկից, որ առաջարկում էր հանդիպել ու մի կես ժամ զրուցել, ծանոթանալ։ Քանի որ նույն շենքում էինք գտնվում, պայմանավորվեցինք՝ մի քանի րոպե հետո ես կգնամ իրենց մոտ։ Գնացի։ Հ.֊ն ծանոթացրեց նաև Պ.֊ի՝ մի ուրիշ մենեջերի հետ։ Խորհրդակցությունների սենյակում նստեցինք զրուցելու։ Պատմեցին իրենց այն պրոյեկտի մասին, որի համար նոր աշխատողի կարիք ունեն։ Ասացին առանձնահատկությունների մասին։ Անկեղծորեն խոստովանեցին, որ միգուցե այնքան էլ հետաքրքիր չլինի 30 տարվա, MFC-ի օգտագործմամբ գրված կոդի հետ աշխատելը։ Բայց նաև նշեցին, որ ակտիվորեն աշխատում են ձևափոխությունների ու նորությունների վրա։ Պայմանավորվեցինք, տեխնիկական հարցազրույց անել մոտ քսան օր հետո։

## Ընկերություն Բ

LinkedIn-ում տեսա Զ.֊ի, Բ ընկերության հավաքագրման մասնագետի հայտարարությունը Senior C++ Engineer-ի թափուր տեղի մասին։ Քիչ հետո անձնական նամակ ստացա նրանից, որտեղ հարցնում էր իմ հետաքրքրվածությունը այդ աշխատատեղի վերաբերյալ։ Պատասխանեցի, որ այո՛, հետաքրքրված եմ։ Պայմանավորվեցինք հեռախոսով զանգել, ու Զ.֊ն նախ ներկայացրեց, թե ինչ գործի համար են մարդ փնտրում, ասաց, թե ինչ պահանջներ են ներկայացվելու թեկնածուներին, նաև պատմեց, որ սովորաբար հարցազրույցների մի քանի փուլեր են լինում. բանավոր տեխնիկական, գրավոր տեխնիկական, ղեկավարության հետ և այլն։ Ապա առաջարկեց, որ եթե համաձայն եմ սկսելու հարցազրույցների պրոցեսը, ապա օր պայմանավորվենք առաջին մեկ ժամանոց տեխնիկական հարցազրույցի համար։ Պայմանավորվեցինք։

Հարցազրույցի օրը, պայմանավորված ժամից մի քանի րոպե շուտ գնացի Բ ընկերության գրասենյակը։ Ինձ դիմավորեց Զ.֊ն, ապա կանչեց Հ.֊ին, որը պետք է հարցազրույց անցկացներ։ Առաջին տպավորությամբ շատ բարեկիրթ երիտասարդը ինձ հրավիրեց խորհրդակցությունների սենյակ։ Ծանոթացանք։ Ասաց որ ուսումնասիրել է իմ CV-ն, հետո խոսակցության մեջ պարզվեց, որ նայել է նաև իմ բլոգը։ Ընդհանուր գծերով պատմեց, թե ինչ աշխատանք պիտի արվի, դրանից որ մասն է արվել և այլն։ Հետո առաջարկեց, որ ես պատմեմ C++-ով արած իմ աշխատանքներից։ Ես պատմեցի մի քանիսի մասին։ Նա ուշադիր լսում էր, պետք եղած դեպքերում հարցեր էր տալիս իրեն հետաքրքրող դետալների մասին։ Երբ ես վերջացրեցի պատմելը, ասաց, որ ինքը ինչ-որ հարցեր էր պատրաստել, բայց մեր զրույցի և պրոյեկտների մասին իմ պատմելու արդյունքում դրանցից որոշ մասի կարիքը էլ չկա։ Առաջարկեց, որ հարցազրույցը շարունակենք ժամանակակից C++-ի որոշ հարցերի քննարկումով։ Հատկապես հաճելի էր տեսնել, որ Հ.֊ն տիրապետում է լեզվի նորություններին և պրոֆեսիոնալ մոտեցում է ցուցաբերում թեկնածուին (տվյալ դեպքում՝ ինձ) տրված հարցերի ընտրությանը։ Վերջում արդեն նա առաջարկեց մի քանի թեսթային վարժություն. թղթի վրա տպված ծրագրերում բացատրել այս կամ այն հատվածի վարքը, գտնել ինչ-որ սխալ կամ ասել, թե կատարելիս ի՛նչ կարտածվի։ Հարցազրույցի բանավոր մասի վերջում ասաց, որ գրավոր առաջադրանքը տրվում է որպես տնային աշխատանք՝ ուղարկելուց մեկ շաբաթում կատարելու պայմանով։ Պայմանավորվեցինք, որ խնդիրը կուղարկեն մեկ օր հետո։

Ոչ շատ բարդ խնդիր էր։ Պյամաններից էր նաև GitHub-ում repository պրոյեկտ ունենալը, որտեղ commit-ներով պիտի երևար խնդրի վրա աշխատելու պրոցեսը։ 3-4 օրում վերջացրեցի, նամակ գրեցի Հ.֊ին, որ պատրաստ է արդեն: Երկու օր հետո Զ.֊ն հեռակա հարցազրույց կազմակերպեց ընկերության CEO֊ի հետ։ 

## Ընկերություն Գ

Այս ընկերության հավաքագրման արտասահմանցի մասնագետը LinkedIn-ով կապվեց ու առաջարկեց 10 րոպե հեռախոսային զրույց՝ ծանթության նպատակով։ Խոսեցինք։ Ներկայացրեց առաջարկվող աշխատանքը, պրոյեկտի մակերեսային ինչ-որ հատկություններ, հետաքրքրվեց իմ դրամական ակնկալիքով։ Հետո արդեն նամակագրությամբ օր պայմանավորվեցինք հեռախոսային 30 ր. տեխնիկական հարցազրույցի համար, որ պիտի անցկացներ Գ ընկերության երեւանյան գրասենյակի մենեջերներից մեկը։ 

Պայմանավորված օրը զանգ ստացա, և զանգողը ներկայացավ որպես Վ. ու ասաց, որ պիտի մի քանի տեխնիկական հարցեր տա՝ պարզելու համար առերես հիմնական հարցազրույցի նպատակահարմարությունը։ Հարցերն ավելի քան պրիմիտիվ էին. «ինչի՞ համար են վիրտուալ ֆունկցիաները», «ե՞րբ են դրանք կանչվում», «ի՞նչ կոնտեյներներ կան STL-ում ու դրանց տակ ի՛նչ տվյալների կառուցվածքներ են», «vector-ի գործողությունների բարդությունը», «ինչո՞ւ է vector-ի access գործողության բարդությունը O(1)», «ինչպե՞ս են իրականացված վիրտուալ ֆունկցիաները», «վիրտուալ ֆունկցիաների աղյուսակը օբյեկտի՞նն է, թե՞ դասինը» ու էլի նման մի քանի հարցեր։ Թերևս, պատասխաններիցս ինչ-որ չափով գոհ մնաց, ու ասաց որ հավաքագրման մասնագետի հետ կպայմանավորվի հիմնական հարցազրույց նշանակելու համար։ Հենց նույն օրը պայմանավորվեցինք արդեն Գ ընկերության Երեւանի գրասենյակում հարցազրույցի համար։

Պայմանավորված ժամից 10 րոպե առաջ մոտեցա նրանց գրասենյակի դռանը, սեղմեցի զանգի կոճակը։ Դուրս եկավ մի (ինչպես հետո պարզվեց՝ անտեղյակ) աղջիկ ու հարցրեց, թե ո՛ւմ եմ ուզում։ Պատասխանեցի, որ ժամը երկուսին հարցազրույցի եմ կանչված։ Նա հարցրեց, թե ո՛ւմ մոտ։ Ես էլ հեռախոսիս մեջ ցույց տվեցի հարցազրույցի նշանակման նամակը, որտեղ թվարկված էին հարցազրույցն անցկացնող հինգ մարդկանց անունները։

Աղջիկը գնաց. ես մնացի միջանցքում։ Քիչ հետո լսում եմ, որ մի քանի հոգի գալիս են դեպի ինձ ու իրար մեջ բարձրաձայն խոսում են։ Խոսակցությունից էլ հասկանում եմ, որ նրանք տեղյակ չեն, որ պիտի հարցազրույց անցկացնեն ու (զոռով) ստիպված գալիս են։ Ինձ կանչեցին ժողովների սենյակ: Այդ չորս հոգուց միայն մեկը բարևեց ու իր անունը տվեց, մյուսները սոսուփոս նստոտեցին սեղանի մյուս կողմում։ Կենտրոնի նստողը, որին ես հիշում էի մի քանի տարի առաջ մի այլ ընկերությունում հարցազրույցից, հարցրեց. «Սկսե՞նք»։ Մյուսները գլխով արեցին։ Նա թղթի վրա մի քանի տող գրեց ու մեկնեց ինձ։ Գրածը որ տեսա, ծիծաղս եկավ (բայց ինձ զսպեցի), դա նույն այն վարժությունն էր, որ այդ նույն մարդը ինձ հարցրել էր մոտ երեք տարի առաջ։ Երբ ես պատասխանում էի, նստածները, բացի սկզբում բարևողից, իրենց դիմացի թղթերի վրա ինչ֊որ բաներ էին խզբզում, աստղիկներ ու խաչեր էին նկարագրում. ակնհայտորեն ինձ չէին լսում։

Տեխնիկական մանրամասների մեջ չմտնեմ. մի բան լավ, մի բան վատ, բայց նրանց դժգոհ դեմքերից, ընդհանուր վերաբերմունքից այնպիսի մթնոլորտ էր, որ դրական շփման չէր տրամադրում։ Մի քսան րոպեից պարզ էր արդեն, որ շարունակելն անիմաստ է։

## Ընկերություն Դ

Ընկերներիցս մեկը ռեզյումես հասցրել էլ Դ ընկերությանը։ Ինձ զանգահարեց Լ.֊ն և պայմանավորվեցինք ծանոթություն-հարցազրույցի համար։ Նշանակված օրը, պայմանավորված ժամից մի փոքր շուտ գնացի նրանց գրասենյակ։ Պատրաստվում էի զանգել, որ ինձ դիմավորեն, երբ զանգ ստացա Բ ընկերության հավաքագրման մասնագետ Զ.֊ից։ Ասացի, որ հիմա հարցազրույցի եմ, քիչ հետո հետ կզանգեմ։ Զ.֊ն ասաց, որ առաջարկ է անելու, որը, միգուցե, անիմաստ դարձնի հետագա հարցազրույցները։ Իսկապես, Բ ընկերության կողմից ստացա շատ լավ առաջարկ, որին չէի կարող չհամաձայնել։ Երբ Լ.֊ն եկավ ինձ դիմավորելու, ազնվորեն ասացի, որ արդեն ընդունել եմ այլ ընկերության առաջարկ։ Նա շատ հանգիստ ընդունեց ասածս, ու առաջարկեց, այնուամենայնիվ, գոնե զրուցել֊ծանոթանալ, թեկուզ հետագա կապերի համար։ Գնացինք ժողովների սենյակ։ ՄԵզ միացավ նաև մենեջերներից Ն.֊ն։ Նախ Լիլիթը պատմեց ընկերության, մարդկանց առաջարկվող գործի մասին։ Ճիշտն ասած, նա այնքան ոգևորված էր խոսում, որ ես քիչ էր մնում փոշմանեի Բ ընկերության առաջարկն ընդունելու համար։ Հետո Ն.֊ի հետ մի կարճ տեխնիկական զրույց ունեցանք ու բարեկամաբար հրաժեշտ տվեցինք իրար։

## Ամփոփում

Վերհիշելով ու ընդհանրացնելով այդ մի շաբաթվա հանդիպումներն ու իրադարձությունները, ինձ համար մի քանի եզրահանգումներ արեցի։

1. Մեր հավաքագրման մասնագետներն *ամենալավն են*։ Նրանց շնորհիվ ես կարողացա շատ արագ նոր գործ գտնել, շատ լավ ընկերությունում։  
2. LinkedIn-ը, GitHub տարածքն ու անձնական բլոգը շատ կարևոր գործիքներ են, պետք է դրանք միշտ թարմ ու ակտիվ պահել։   
3. Տեխնիկական հարցազրույցներից որոշները մեծամիտների ու ինքնահաստատվողների բենեֆիսներ են։ Պետք է նախապես ճշտել ու այդ տիպի մարդկանց մոտ չգնալ։  
4. Հարցազրույցներին ես խոսում եմ շատ գիտատեխնիկական լեզվով ու ոճով, օգտագործում եմ հայերեն տերմիններ։ Մեզ մոտ դա համարյա ընդունված չէ։ (Պետք է խոսել ավելի պարզ, մոտավորապես 2-րդ, 3-րդ կուրսեցու բառապաշարով։ Սա կատակ է։)  
5. Իմ գիտելիքները կարևոր են, բայց Հայաստանում արդեն արդեն մոդայիկ չեն։ Պետք է մի քիչ ծանոթանալ «գլամուռ» ծրագրավորմանը։

**Վերջապես։**  Նորից շնորհակալություն Siemens, Xilinx (հիմա՝ AMD), DISQO, TeamViewer, EPAM, EGS ընկերությունների հավաքագրման մասնագետներին։ Ողջույններս այդ նույն ընկերությունների մենեջերներին. ինձ հանդիպեցին ամենակարգին մարդիկ, իրենց գործի իսկական մասնագետները։

