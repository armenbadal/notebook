# Կարմրամորթների ճամբարում

(_անավարտ պատմվածք_)

> Պատմվածքի հերոսների և իրական կերպարների հնարավոր համընկնումը բոլորովին պատահական է։

## I

Կարմրամորթների Մեծ առաջնորդ Սամշուկի վրանում իրարանցում էր։ Այնտեղ էին հավաքվել երկու առաջնորդներ Չուկհայը և Վալվարը՝ իրենց որսորդների հետ։ Վալվարի որսորդներից մեկը՝ Հարգուրը, վառել էր խարույկը և նրա վրա էր կախել իրնեց ջոկատի որսած վերջին նապաստակը։ Չուկհայը և իր որսորդները ոչինչ չէին բերել հավաքին, որովհետև Վալվարի որսորդները, հատկապես նրանցից մեկը՝ Ամկարը, կտրականապես հրաժարվում էին ընդունել Չուկհայի ջոկատի բարիքները, լինի դա որսի միս, թե մի նոր, ավելի կատարելագործված զենք։ 

Բայց որպեսզի պարզ լինի, թե որն էր իրարանցման պատճառը, սկսեմ մի քիչ հեռվից։ Այս դեպքերից մի քանի տարի առաջ կարմրամորթների ճամբարի մի քանի առաջնորդներ ու որսորդներ հասկացան, որ իրենց այդ պահին ունեցած զենքերով էլ չեն կարողանում բավարար որս անել։ Որ նրանց ընտանիքներն արդեն ավելի քիչ են միս ուտում և ավելի քիչ են համտեսում Իտ գետի ձկները։ Եվ որ այլ ցեղերի որսորդներն արդեն ավելի ու ավելի հանդուգն են դառնում իրենց անտառներում ու ծովերում։ 

Հենց այդ ժամանակ Մեծ շաման Զորին ասաց, թե երազ է տեսել ու նախնիների հոգիներն իրեն ասել են, որ պետք են նոր զենքեր։ ՈՒ, հենց որ կլինեն նոր զենքեր, այն ժամանակ նորից ճամբարը կլցվի վագրի գույնզգույն մորթիներով, փղերի գեղեցիկ ատամներով ու գետի փայլուն ձկներով։ Եվ այն ժամանակ արդեն այլ ցեղերի որսորդները նույնպես չեն մտնի մեր անտառները։

Շամանի ասածն օրենք էր, բայց նա չասաց, թե ինչպես սարքել ավելի լավ զենքեր. չէ՞ որ նախնիների հոգիները լուծումներ չեն տալիս, նրանք միայն նշում են քաջ որսորդների ճանապարհը։ Եվ, միգուցե, հենց սա էր այն ճակատագրական պահը, երբ սկսվեցին տարաձայնությունները, իսկ Մեծ առաջնորդ Սամշուկը դադարեց հասկանալ, թե ի՛նչ է կատարվում իր ճամբարի որդորդների հոգում։

Վալվարի ջոկատի որսորդները, հատկապես Հարգուրն ու Ամկարը պնդում էին, որ պետք է կատարելագործել նախնիների զենքերը, որ դրանց մեջ են բոլոր քաջ որսորդների հոգիները, որ այդ զենքերով են որսացել բոլոր այն վագրերին, որոնց մորթիները հիմա զարդարում են Մեծ շաման Զորիի վրանի պատերը։

Այդ ժամանակ առաջնորդ Չուկհայը ոչինչ չասաց։ Նա իր որսորդներին հավաքեց խարույկի շուրջն ու այսպես խոսեց. «Նախնիների զենքերն արդեն հին են։ Վագրերն ու եղջերուներն էլ առաջվանը չեն, նրանք արդեն ճանաչում են մեր զենքերը և կարողանում են խուսափել մեր որսորդներից։ Նույնիսկ երկնքի թռչունները գիտեն որ մենք չենք կարող նիզակով կամ մեծ դանակով նրանց վայր բերել։ ՈՒրիշ ճամբարների որսորդներն էլ արդեն ծիծաղում են մեզ վրա»։ Հետո նա հրամայեց իր որսորդներին ուսումնասիրել անտառի գազանների, երկնքի թռչունների և գետի ձկների կյանքը։ 

Դրանից հետո ամեն երեկո որսորդները հավաքվում էին Չուկհայի խարույկի շուրջը և ամեն մեկը պատմում էր, թե ինչ նոր բան է սովորել կենդանիների, թռչունների ու ձկների կյանքից։ Եվ ամեն մեկը ասում էր, թե ինչպիսի հատկություն պիտի ունենա նոր զենքը, որ կարողանա խոցել փղի հաստ կաշին և որ հասնի երկնքում ճախրող բազեին, որ նրանից վախենան այլ ճամբարների արդեն հանդուգն դարձած որսորդները։ Հետո բոլորը միասին պատրաստում էին նոր զենքեր։ Եվ այդ զենքերով կարողանում էին շատ որս անել։ Երկու տարվա մեջ կարողացան շատ չորացրած ձուկ կուտակել, շատ փղերի ժանիքներ։ Միայն վագրերի հետ էր մի քիչ դժվար, բայց վերջապես դա էլ հաղթահարեցին։ 

Հիմա արդեն Չուկհայի որսորդները հպարտորեն շրջում էին ճամբարում և բոլոր ջոկատների որորդներին ցույց էին տալիս իրենց նոր զենքերը և նրանց էլ էին սովորեցնում այդպիսի զենքեր պատրաստել ու ավելի լավ որս անել։ Նույնիսկ այլ ճամբարների շամաններն էին իրենց առաջնորդներին ուղարկում Չուկհայի մոտ, որպեսզի տեսնեն նրա զենքերը և, միգուցե, հնարավորություն ունենան դրանցից մի քանիսը փոխարինել Իտ գետի հատակից հանած ոսկու կտորների ու մարգարիտների հետ։ 

Արդեն շատ քչերն էին գնում առաջնորդ Վալվարի մոտ և նրանից խնդրում նրա զենքերը։ Վալվարն էլ արդեն առաջվանը չէր։ Նա ամբողջ օրը իր հին նիզակին հենված ննջում էր խարույկի մոտ, կամ էլ, երբ մոտերքում երևում էին Մեծ առաջնորդ Սամշուկը կամ Մեծ շաման Զորին, նա նիզակի ծայրով խարույկի կողքին փռած մոխրի վրա ինչ-որ անհասկանալի նկարներ էր նկարում, հետո մտախոհ հայացքով նայում էր դրանց, նորից ինչ-որ գծեր էր գծում, հետո ջնջում էր նկարածը ու նորից նկարում էր մի ուրիշ բան։ Ոչ ոք չգիտեր, թե ինչով է զբաղված նա։ Վալվարի ջոկատի որսորդները կարծում էին, թե իրենց առաջնորդը նոր զենք է հորինում, կամ եղջերուներ ու վագրեր բռնելու նոր ձև է գտել, բայց …

Որսորդ Հարգուրն արդեն հասկացել էր, որ իրենց ունեցած զենքերով է՛լ հնարավոր չէ որս անել, ու, եթե այսպես շարունակվի, ապա հնարավոր է, որ Մեծ շաման Զորին իրենց վրանի պատերից պոկի վերջին վագրերի մորթիները։ Հարգուրը աննկատ, նրբանկատորեն փորձում էր սովորել Չուկհայի զենքերի գաղտնիքը, բայց միաժամանակ չէր էլ ուզում նեղացնել Վալվարին ու Ամկարին։ 

Իսկ Ամկարը, այդ հին ու համառ որսորդը, ամենօրյա որսից հետո եղջերվի կաշվից պատրաստված բարակ փոկերով նորոգում էր իր հին նիզակն ու աղեղը, արջի ճարպով մաքրում ու փայլեցնում էր դրանք։ Հետո աղոթում էր նախնիների հոգիներին, որ ավելացնեն իր բազուկների ուժը, որ ամրություն տան իր նետերին, որ որսի ժամանակ դեպի իրեն քշեն չաղլիկ գազաններ՝ փափուկ ու գեղեցիկ մորթիներով։

__* * *__

Եվ այսպես, Մեծ առաջնորդ Սամշուկի վրանում իրարանցում էր։ Նա հավաքի էր կանչել Վալվարին, Հարգուրին, Ամկարին և Չուկհային։ Մեծ շաման Զորին էլ էր խոստացել պատիվ բերել նրանց խարույկին, բայց հետո պարզվեց, որ նա ինքը չի կարող գալ և միայն հոգին ներկա կլինի Սամշուկի վրանում։ Մինչև հավաքի սկսվելը Վալվարի ջոկատի որսորդներն արդեն հասցրել էին համոզել Սամշուկին, որ նա պահանջի Չուկհայից կա՛մ հրաժարվել իր նոր զենքերից և որսի համար օգտագործել նախնիների զենքերը, կա՛մ ձևափոխել զենքերն այնպես, որ հին որսորդները, ովքեր չեն կարողանում սովորել նոր զենքերով որս անելը, նույնպես կարողանան դրանք գործածել։ Չուկհայը կտրականապես հրաժարվեց։ Նա ասաց. «Սինո տափաստանում և նրա լեռներից անդին արդեն բոլոր որսորդները ճանաչում են մեր նոր զենքերը։ Մենք նրանով շատ-շատ դեղին մետաղ ու մարգարիտներ ենք վաստակել։ Հիմա նույնիսկ ուրիշ ցեղախմբի որսորդները գիտեն, որ մեր զենքերն ուժեղ են ու այդ զենքերի մեջ նստած են բոլոր սպանված առյուծների, վագրերի ու փղերի հոգիները։ Մենք կշարունակենք աղոթել նախնիների հոգիներին, կշարունակենք զոհեր մատուցել նրանց, բայց արդեն չենք կարող որսի գնալ նրանց զենքերով։ Իմ որսորդներն արդեն նույնիսկ մոռացել են, թե ինչ է քարե ծայրով նետը կամ նիզակը»։

Հետո Չուկհային մեղադրեցին, որ նա չի պատմում իր զենքերի մասին և ցույց չի տալիս, թե ինչպես դրանցով հարձակվել գազանների վրա։ Չուկհայն էլ ասաց, որ ոչ ինքը, ոչ էլ իր որսորդնեը չեն կարող անցնել վրանից վրան ու բոլորին մեկ առ մեկ պատմել։ Նա ասաց, որ ամեն լիալուսնի ժամանակ նա Ճարպկության քարի մոտ զոհեր է մատուցում Տոդա աստծուն, և բոլորին պատմում է թե ի՞նչ հաջողությունների են հասել ինքն ու իր որսորդները։  Եվ որ դա գաղտնիք չէ ու բոլորը կարող են ներկա լինել ու լսել։


... ... ... ...

## V

Աղոթքի ժամին Չուկհայը խոսեց Մեծ շաման Զորիի ոգու հետ։ Զորին ասաց, որ Չուկհայը պետք է հեծնի երկաթե բազեին, որը նրան կտանի յոթ ծովերից ու յոթ սարերից այնկողմ։ Չուկհայը պետք է այնտեղի որսորդներին սովորեցնի որս անել նոր զենքերով ու, եթե պետք լինի, զենքերը փոխանակի ոսկու կտորների ու փայլուն ուլունքների հետ։ 

Չուկհայը զոհեր մատուցեց հեռավոր որսորդների կուռքերին։

   
